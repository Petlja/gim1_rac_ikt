Начини и правила комуникације и лепог понашања на интернету
===========================================================

Електронска пошта - „имејл”
----------------------------

Довољно је да знаш нечију имејл адресу, да имаш свој налог и већ можеш да пошаљеш имејл. Међутим, важно је да знаш нека основна правила јер од тога зависи да ли ће те особа којој се обраћаш разумети на правилан начин, али и какав ће утисак стећи о теби -  да ли си лепо васпитан и образован, од чега некад може да зависи и исход читаве преписке, а у најмању руку слика коју неко има о теби.

Вероватно нешто до овога знаш и из основне школе, али није наодмет да се подсетиш. Ово су основна правила којих би се требало придржавати:

**У поље „Коме”** (енгл. To) пише се адреса примаоца, онога коме се обраћаш у писму. Ако се истовремено обраћаш неколицини особа, а они се међусобно познају, можеш ставити све адресе у то поље. Није пристојно ставити више од неколико адреса у то поље, поготово не неколико десетина адреса, а никако не би требало ставити адресе људи који се међусобно не познају и немаш од њих дозволу да било коме прослеђујеш њихову адресу.

**Поље „Cc”** (енгл. Carbon Copy) предвиђено је да у њега ставиш адресе оних који треба да буду упознати са преписком, али се не обраћаш њима нити од њих очекујеш одговор.

**Поље „Bcc”** (енгл. Blind Carbon Copy) употребићеш када треба више прималаца да добије мејл, али да они не виде адресе других, углавном због заштите личних података.

Уколико ставиш велики број прималаца мејла, постоји ризик да он заврши у нежељеној пошти (енгл. Spam) и да га примаоци и не примете.

**Поље „Наслов”** (енгл. Subject) служи да у њега напишеш пар речи које говоре о теми мејла како би прималац, у случају да прима много поште,  на основу тога проценио  колико је ургентно да отвори приспели мејл, али и да касније лако може да пронађе преписку захваљујући добро одабраном наслову. Дакле, теби „иде у рачун” да наслов буде смислен уместо уопштених „помоћ”, „молба”, „хитно” и слично… И никако у наслов не куцати читаве поруке! Не заборави, то је само **наслов**!

Када одговараш на мејл, ако одговараш само пошиљаоцу мејла то уради са **„Одговори”** (енгл. Reply). Али, ако је више прималаца укључено у преписку, онда треба све укључити и у одговор, опцијом **„Одговори свима”** (енгл. Reply to all)

.. image:: ../../_images/biće_slika_ili_video.png
   :width: 600px   
   :align: center

|

Писмо започети и завршити пригодним обраћањем и поздравом, поштовати језички и дигитални правопис. Наравно, текст писати ћирилицом или латиницом, али не енглеским алфабетом. Осим језичког правописа, постоје нека правила која су карактеристична за текстове које куцамо на рачунару. Пре свега односе се на правилну употребу тастера за размак (спејс, енгл. space). Он се куца увек иза знакова интерпункције, а никада испред, осим када је у питању отворена зарада и отворени наводник, онда размак иде испред. 

У електронској комуникацији писање ВЕЛИКИМ СЛОВИМА ЈЕ КАО ДА ВИЧЕШ а то није баш лепо.

Уз електронску пошту може се послати и **прилог** (енгл. **attachment**). То може да буде слика, текстуални документ, видео, било каква датотека. осим што код скоро свих сервиса електронске поште постоје и два ограничења -  једно ограничење се односи на величину прилога, тако да не можете послати произвољно велики документ (ова ограничења су различита код различитих имејл сервиса), а друго ограничење се односи на немогућност слања извршних докумената (то су документи типа .exe, о томе ће бити више речи у следећој теми) како би се спречило ширење злонамерног софтвера. Ако баш морате да пошаљете превелики документ или неки програм онда се то може урадити путем неког другог сервиса.  
 
.. questionnote::
    Пронађи на интернету неколико текстова о дигиталном правопису па покушај да пронађеш још неко правило које нисмо овде навели.


Имај увек на уму да слање електронске поште није сасвим безбедно и уколико се не користе нарочити поступци шифровања, у мејл немој стављати поверљиве информације.

При прослеђивању поруке трећим лицима требало би да имаш дозволу пошиљаоца као и да не мењаш садржај оригиналне поруке.

Како је из текста некада тешко да се разуме да ли се неко можда шали, и уопште да „осети емоцију” која се обично препозна у гласу, можеш да користиш „емотиконе„ али немој да претерујеш са њиховом употребом.

.. questionnote::
    На почетку године наставник је сигурно дао своју службену имејл адресу. Пошаљи један мејл свом наставнику којим га обавештаваш да си стигао до ове лекције и овог задатка.
 

Јавне дискусије на форумима и друштвеним мрежама
------------------------------------------------

Када учествујеш у дискусијама на друштвеним мрежама и форумима, настој да комуникација буде пристојна као и да разговараш „уживо”. Дискутуј аргументовано и без вређања других учесника. У дискусији се држи теме. Администратор форума или странице има пуно право да непримерене дискусије прекине закључавањем дискусије или блокирањем учесника. Креирање лажних профила и дискусија „као да си неко други” није баш прихватљиво понашање на интернету и то не би требало да се ради. Управо због тога што се то дешава, у комуникацији са људима које не познајеш „уживо” неопходна је велика опрезност како не би довели себе и друге у опасност. 
 

.. questionnote::
    Правила лепог понашања на интернету називају се „нетикет” (енгл. netiquette). Потражи на интернету текстове о томе и упореди их са овим што смо навели у лекцији. Покушај да пронађеш још нека правила која нисмо навели. Запиши сва та правила и покушај да их разврсташ према области примене. Иначе, ова правила јесу неформална, али су ипак правила, општеприхваћена на интернету, и сматрају се делом лепог васпитања, бонтона. 

