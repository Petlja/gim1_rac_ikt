Презентације и њихова примена 
=============================

Сада, кад смо се подсетили технике израде презентација, и кад знаш да направиш слајд-презентацију у чак два софтверска алата, хајде да видимо шта још треба знати о оваквој врсти презентација. 

Слајд-презентације се најчешће праве да употпуне неко предавање, усмено излагање. Некада се, међутим, слајд-презентација прави са намером да је, онај коме је намењена, прегледа самостално. Ово је веома важно, јер у првом случају презентација има сврху да употпуни нечије излагање и не треба да буде претрпана текстом да би пажња била усмерена на излагање, док у другом случају презентација мора да пренесе комплетну информацију.

Слајд-презентације су најчешће **мултимедијалне**. То значи да не садрже само текст или само слике, већ су комбинација текста, слике, звука, анимација, па чак и видео-записа.

Још у основној школи научили сте да, када пишете писане саставе, треба да поштујете нека правила - најпре осмислите концепт, а затим пишете састав који обично има јасну структуру: наслов, увод, разрада, закључак. Када радите задатак из физике, најпре попишете познате и непознате величине, изведете образац (пронађете "математички модел") за решавање задатка и на крају израчунате. На ликовном пак, најчешће прво направите скицу, испланирате основну композицију па онда бојите... При изради слајд-презентације такође постоје нека правила - редослед корака, структура, правила, односно особине добре презентације.

Као код сваког креативног рада, аутор има слободу да направи нешто "изван шаблона", оригинално и иновативно, али никада не треба изгубити из вида сврху презентације и циљ који се жели постићи.

Док не стекнеш искуство у изради презентација и презентовању, добро је поштујеш неке смернице:

- на почетку, након наслова дати кратак преглед, најаву о чему ће бити речи,

- ако је презентација велика поделити је у мање логичке целине које треба да имају своје поднаслове, 

- сви слајдови требало би да имају исту дизајн-шему и усклађене боје, а уколико је у питању већа презентација са више тематских целина, онда се препоручује блага разлика у боји или дизајну (никако оба) између целина,

- број слајдова ускладити са временом предвиђеним за презентовање и обавезно напраивти пробу, ради провере времена које је потребно за излагање (боље је рећи мање а разумљиво него пошто - пото испричати брзо што више текста који публика не може да усвоји тим темпом),

- презентовање не би требало да траје дуже од двадесетак минута (то наравно зависи и од обима теме, али јако је тешко задржати пажњу публике дуго - ако правиш презентацију којом презентујеш неку тему на часу, покушај да је временски "упакујеш" у 10-15 минута),

- реченице треба да буду кратке и јасне,

- дизајн и сам садржај презентације прилагодити публици (узрасту, интересовањима, предзнању),

- на страници не би требало да буде више од 5-6 информација (реченица, слика) у облику теза, а не детаљног текста,

- кад год је могуће предност дати графичком приказу уместо писања текста,

- нека слова буду довољно крупна и јасна,  фонт који је лако читљив,

- немој слајдове претрпавати шареним украсним детаљима и непотребним анимацијама и звучним ефектима ако нису у служби садржаја јер ће они ометати пажњу публике.


Увек имај на уму да је најважнија ствар у презентацији њен садржај!

|

Кораци у изради презентације:

1. припрема предавања - изучавање теме, прикупљање података;

2. израда концепта - планирање предавања, тематске целине, ниво детаља;

3. припрема материјала - прикупљање и/или израда слика, графикона, цитата...

4. израда презентације - креирање слајдова и постављање матеирјала;

5. дизјан презентације - избор "дизајн-теме" и комбинације боја;

6. подешавање анимација и транзиције слајдова;

7. проба презентовања.

|

