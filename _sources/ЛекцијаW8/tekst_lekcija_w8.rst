Презентације и њихова примена 
=============================

Сада, кад смо се подсетили технике израде презентација, и кад умеш да направиш слајд-презентацију у два софтверска алата, хајде да видимо шта још треба знати о оваквој врсти презентација. 

Слајд-презентације се најчешће праве да употпуне неко предавање, усмено излагање. Некада се, међутим, слајд-презентација прави са намером да је онај коме је намењена прегледа самостално. При изради презентација је веома важно да имаш ово на уму, јер у првом случају презентација служи само да употпуни (илуструје, анимира и сл.) нечије излагање и не треба да буде претрпана текстом да не би ометала слушање, док у другом случају презентација мора да пренесе комплетну информацију.

Слајд-презентације су најчешће **мултимедијалне**. То значи да не садрже само текст или само слике, већ су комбинација текста, слике, звука, анимација, па чак и видео-записа.

Још у основној школи научили сте да, када пишете писане саставе, треба да поштујете нека правила - најпре осмислите концепт, а затим пишете састав који обично има јасну структуру: наслов, увод, разрада, закључак. Када радите задатак из физике, најпре попишете познате и непознате величине, изведете образац (поставите "математички модел") за решавање задатка и на крају израчунате. На ликовном пак, најчешће прво направите скицу, испланирате основну композицију па онда бојите... При изради слајд-презентације такође постоје нека правила, односно препоруке за израду добре презентације, а односе се на редослед корака, структуру, визуелни изглед и друге особине презентације.

Као код сваког креативног рада, аутор има слободу да направи нешто "изван шаблона", оригинално и иновативно, али никада не треба изгубити из вида сврху презентације и циљ који се жели постићи.

Док не стекнеш искуство у изради презентација и презентовању, добро је да поштујеш неке смернице:

- на почетку, након наслова треба дати кратак преглед, најаву о чему ће бити речи,
- ако је презентација велика, поделити је у логичке целине које треба да имају своје поднаслове, 
- у мањој презентацији би требало да сви слајдови имају исти основни дизајн и усклађене боје
- у презентацији са више тематских целина препоручује се блага разлика између целина у боји или дизајну (али не оба),
- број слајдова треба ускладити са временом предвиђеним за презентовање и обавезно напраивти пробу, ради провере времена које је потребно за излагање (боље је рећи мање а разумљиво, него пошто - пото испричати више, а што би публици било пребрзо или нејасно да би могла да испрати),
- ако је због обима теме и важности прилике за презентовање предвиђено више од 10-15 минута (што је ређи случај), размисли како да одржиш пажњу публике,
- реченице треба да буду кратке и јасне,
- дизајн и сам садржај презентације треба прилагодити публици (узрасту, интересовањима, предзнању),
- на страници не би требало да буде више од 5-6 информација, и то у облику (вербалних) теза или слика, а не детаљног текста,
- кад год је могуће, предност дати графичком приказу уместо писања текста,
- нека слова буду довољно крупна и јасна, фонт који је лако читљив,
- слајдове не треба претрпавати шареним украсним детаљима и непотребним анимацијама и звучним ефектима који нису у служби садржаја, јер ће они ометати пажњу публике.


Увек имај на уму да је најважнија ствар у презентацији њен садржај!

|

Кораци у изради презентације:

1. припрема предавања - изучавање теме, прикупљање података;

2. израда концепта - планирање предавања, тематске целине, ниво детаља;

3. припрема материјала - прикупљање и/или израда слика, графикона, цитата...

4. израда презентације - креирање слајдова и постављање материјала;

5. дизјан презентације - избор "дизајн-теме" и комбинације боја;

6. подешавање анимација и транзиције слајдова;

7. проба презентовања.

Наравно, презентација се по потреби може дотеривати у било ком тренутку. На пример, ако после пробе увидиш да би ти за комплетно презентирање требало више времена него што имаш на располагању, свакако прилагоди излагање, а можеш и да скратиш презентацију.

|

|