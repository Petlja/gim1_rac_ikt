Информационо-комуникационе технологије у савременом друштву
====================================================================

|

- У оквиру ове теме упознаћеш се са информационо-комуникационим технологијама (ИКТ) у свакодневном окружењу, развојем ИКТ-а, друштвеним аспектима ИКТ-а, безбедним коришћењем интернета и правилима лепог понашања на интернету.

- Ова тема изучава се 10 часова, односно 5 седмица.

|

Информационо-комуникационе технологије - где и како их користимо?
-----------------------------------------------------------------

Од давнина је човек прикупљао и обрађивао податке. Рачунао на прсте, помоћу каменчића, штапића, записима у дрвету, на зиду пећине, глиненим плочицама… 

Касније су настале разне врсте рачунаљки и других помагала за бележење података, рачунање, чување и прослеђивање информација. Технолошка средства за прикупљање, обраду, складиштење и дистрибуирање информација развијала су се вековима и што се више развијало људско друштво, што је више било научних открића, сазнања, фабрика, становништва, вести, путовања, информационо-комуникационе технологије постајале су све значајније и имале све већи утицај на људско друштво.  

Из прича твојих старијих укућана и рођака, из књига и филмова, сигурно знаш како се комуницирало пре 10, 50 или 100 година. Ако желиш да знаш како је и шта ради неко ко живи на другом крају планете, данас то можеш да сазнаш са пар секунди - довољно је да сте обоје присутни на неком сервису на интернету, а цена те комуникације, под условом да већ имаш рачунар или „паметни” телефон и интернет-везу, је занемарљива. Пре десетак година чули бисте се путем мобилног телефона и тај разговор би био веома скуп. Пре 50 година разменили бисте писма, која би што авионским што железничким саобраћајем стигла за неколико дана или можда пар недеља. Пре сто година, писмо би путовало бродом и можда би били потребни месеци да писмо стигне на одредиште.

.. image:: ../../_images/1_komunikacija.png
   :width: 600px   
   :align: center 


Слична се промена одиграла кад је у питању јавно информисање - од „добошара” на сред села и коњаника, преко штампаних новина, телеграфа, радија и телевизије, до данашњих дана кад у року од неколико минута од неког догађаја било где на планети, може о томе да се види вест на интернету.

Велики број постојећих послова нестаће у наредних тридесетак година. Замениће их још већи број нових. Сматра се да ће послови везани за информационе технологије бити још траженији у деценијама које долазе.

Ово су само два примера где видимо како је информационо друштво преобликовало путовање вести. Али, промене су се десиле у свим областима друштва. Данас можеш да купиш нешто преко интернета на пример у Кини или Јапану, да сазнаш где се у протеклих пола сата десио земљотрес, где пада киша, где се тренутно налази авион којим путује неко кога очекујеш, да платиш рачуне, да сазнаш било шта што те интересује из неке научне области без одласка у библиотеку, завршиш преко интернета факултет у некој страној земљи а све време си код своје куће… 

Током пандемије, ИКТ је изменила учење и учинила га занимљивијим. Дигитални образовни материјали лако су и свима доступни. Њихова мултимедијална природа (представљају комбинацију текста, слика, звука, видео-записа и анимација) доприноси лакшем и ефикаснијем учењу. Могућности за образовање значајно су увећане. Студирање и бројни (бесплатни) курсеви преко интернета омогућавају ти да се школујеш са било ког места и у било које време. Кад смо већ код занимања, мало је вероватно да ћеш читавог живота радити само један посао. Очекује те целоживотно учење, а управо ти информаицоне технологије чине образовање доступнијим него икад! То међутим има и своје лоше стране - и дезинформације и манипулације су присутније него икада. Зато је важно да информацијама приступаш критички, засновано на научним сазнањима и да не верујеш непровереним изворима.

За све те промене које су се десиле у људском друштву а које карактерише брзина и количина преноса информација и њихова важност, каже се да живимо у „информационом друштву”. Хајде да откријемо шта то значи...
 

