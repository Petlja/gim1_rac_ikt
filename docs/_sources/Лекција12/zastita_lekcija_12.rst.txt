Средства и методе заштите рачунара и информација
================================================

Правилно коришћење дигиталних уређаја
-------------------------------------

За рад дигиталних уређаја неопходна је струја. Када је уређај укључен, сваки додир са водом, као добрим проводником струје, могао би да изазове квар. Зато је јако важно да да поред дигиталног уређаја не остављамо чашу са водом или слатким пићем.

Поред тога јако је важно да се редовно, бар једном годишње рачунар носи у сервис на детаљно чишћење, јер често прашина утиче на престанак рада појединих компоненти.

Поред прашине, вишесатно коришћење дигиталних уређаја може довести до прегревања и престанка рада уређаја. Зато је добро да се повремено праве паузе и искључи уређај. 

Екрани дигиталних уређаја су ломљиви, зато је добро да се преко екрана уређаја попут таблета или „паметног” телефона постави заштитно стакло.

Да би уређаји правилно радили важно је надограђивати (ажурирати) програме на дигиталном уређају.

Ако се дигитални уређај не користи дуже од пола сата, било би добро да се искључи.

Заштита података и програма
---------------------------

Основна заштита података и програма које имаш на свом уређају састоји се од тога да свој кориснички налог на рачунару закључаш **лозинком**. Нека то не буде име твог кућног љубимца, датум рођења или већ нешто треће што неко са стране може лако да погоди. Најбоље су лозинке комбинације великих и малих слова, бројева и специјалних знакова. При формирању лозинке обрати пажњу да не користиш слова „z” и „y” као ни специјалне знаке који се на „српским” и „енглеским” тастатурама налазе на различитим местима, јер док се пријављујеш не видиш лозинку коју куцаш па ако не знаш који јеји је језик тастатуре подешен можеш да погрешиш. Ове препоруке важе и за налоге на мејл-сервисима и друштвеним мрежама.

Ако имаш неке податке, можда неке фотографије или текстове које не желиш да изгубиш, добра је пракса да имаш копије тих података на резервном диску који није прикључен стално уз рачунар. Обично је то екстерни хард-диск. Овакве копије зову се **„бекап”** (енгл. backup) или сигурносне копије.

У оквиру лекције о софтверу већ смо споменули **злонамерне програме** (малициозни софтвер, енгл. malware, malicious software) и **програмe за заштиту од њих**. 

У зависности од намене, начина рада и начина ширења постоје разне класификације злонамерног софтвера. Једна од њих, преузета са `Википедије <https://sr.wikipedia.org/sr-ec/%D0%97%D0%BB%D0%BE%D0%BD%D0%B0%D0%BC%D0%B5%D1%80%D0%B0%D0%BD_%D1%81%D0%BE%D1%84%D1%82%D0%B2%D0%B5%D1%80>`_ је:

- Рачунарски вирус - програм који се сам копира у датотеке са којима долази у контакт. Мењајући код датотеке могу да изазову штету на подацима и у рачунарском систему.

- Рачунарски црв - сами себе копирају, могу да оштете податке и смање сигурност рачунара. Неки су направљени тако да сами себе шаљу мејлом.

- Тројански коњ или тројанац - налик митском тројанском коњу, у рачунар доспеју прикривени унутар неког другог програма и служе да „тајно” шаљу податке (лозинке, банковне рачуне и сл.) ономе ко их је послао.

- Шпијунски софтвер (Spyware) - преузимају контролу над рачунаром без знања и дозволе корисника. Не размножава се, а користи се за крађу података или неку другу нелегалну материјалну добит.

- Уцењивачки софтвер (Ransomware) - блокира рад рачунара или читање података са диска док се уцењивачу не плати откупнина.

- Оглашавачки софтвер (Adware) - рекламни софтвер који се често и без дозволе корисника инсталира на рачунар и приказује рекламе.

- Пецање (Phishing) - крађа дигиталног идентитета или других поверљивих података путем лажне веб странице на коју је корисник усмерен кроз имејл поруку. Обично изгледа исто као права страница (на пример банке или имејл сервиса) и захтева од корисника унос корисничког имена и лозинке. Адресе ових лажних страница или мејл адресе пошиљаоца таквих порука се разликују по томе што нису са оригиналног домена сервиса за који се представљају.

- Фарминг (Pharming) -  попут „пецања” али се корисник преусмерава на лажни вебсајт преусмеравањем кроз сам претраживач.

Најчешћи начини заражавања су:

- Путем мејлова (због тога не треба отварати, а поготово не пратити линкове, не отварати прилоге и не поступати по упутствима из мејлова од непознатих пошиљаоца)

- Посетама сајтовима са нелегалним или порнографским садржајем.

- Коришћењем USB флеш-меморије на зараженим рачунарима. 


Најважнија мера заштите је инсталирање антивирусног софтвера. Осим тога, важно је да корисник буде обазрив и не посећује сајтове са нелегалним садржајем или оне чији домен не указује на аутентични извор, да не отвара пошту и прилоге од непознатих пошиљаоца, као и да подеси „заштитни зид” (енгл. firewall) у свом оперативном систему. У Виндоуз оперативном систему треба подесити и Виндоуз дифендер (енгл. Windows Defender).

На интернету се може наћи мноштво антивирусног софтвера, неки су бесплатни, за неке се купује лиценца при првом инсталирању, а за највећи број ових програма доступне су бесплатне верзије ограничених могућности, па се надоградње купују према потреби. 

Неки од, код нас, најпопуларнијих антивирусних програма су: 

- avast.com  

- avira.com 

- kaspersky.com 

- pandasecurity.com  

- norton.com




**zadatak**
