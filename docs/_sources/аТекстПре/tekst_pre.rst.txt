Настава рачунарства и информатике за први разред гимназије
==========================================================

Ово је материјал за учење  који прати програм за предмет “Рачунарство и информатика” за први разред гимназије свих смерова, али може га користити свако ко жели да на лак и забаван начин да стекне основе информатичке писмености неопходне за даље школовање, живот и рад у савременом друштву. Претпоставка за похађање овог курса је да знаш да користиш тастатуру и миша. Пожељно је, али није неопходно, да имаш имејл налог. Уколико имаш од раније, или си од школе добио/добила Мајкрософт или Гугл налог, можеш да га искористиш и за пријављивање овде, на “Петљу”. Ако овај материјал користиш по препоруци наставника, он ће ти дати инструкцију који налог да користиш како би могао да прати твој напредак, као и динамику проласка кроз лекције.
Самостално коришћење ових материјала подразумева да проучаваш наставне материјале и радиш предложене задатке, самостално, сопственим темпом, у време које ти највише одговара. Када савладаш неку лекцију можеш да пређеш на следећу. Ако нешто не разумеш или се нечега не сећаш, можеш се враћати на претходне лекције колико год пута желиш! 
У оквиру сваке теме видећеш лекције које се састоје од текстова, слика, докумената, видео-предавања, задатака и квизова. Предвиђено је да се једна лекција проучава током једне седмице - обухвата материјале за двочас плус домаће задатке које треба урадити између два двочаса.
Када завршиш са неким текстом, видео-предавањем, задацима или квизом, поред линка у менију са леве стране појавиће се зелени кружић са ознаком да је то завршено, тако да следећи пут кад се вратиш на курс знаш одакле да наставиш даље.


 
**Шта ћеш научити**
Кроз ове лекције упознаћеш се са основним појмовима рачунарства и информатике, радом у графичком оперативном систему и креирањем текстуалних докумената и слајд-презентација.


**Потребне ствари за курс**
Мајкрософт и Гугл налог, програм за обраду текста и програм за креирање слајд-презентација, на свом рачунару или “у облаку”, (препорука је да постоје инсталиране десктоп верзије на рачунару).

**Садржај курса**
 
Информационо-комуникационе технологије у савременом друштву
Рачунарство
Организација података и прилагођавање радног окружења
Креирање и уређивање дигиталних докумената


Кад завршиш овај курс, пређи на курс “Настава програмирања за први разред гимназије”
